---
templateKey: blog-post
language: nl
slug: 2021-is-een-jaar-van-verandering-geworden-voor-ons
title: Coördinatoren van Black History Month Belgium zijn verhuisd naar Boston
date: 2021-12-31T08:39:17.998Z
description: >-
  2021 is een jaar van verandering geworden voor ons. Na een succesvolle vierde
  editie van Black History Month Belgium, kregen we het heugelijke nieuws dat
  Aminata haar PhD dromen mocht najagen in de VS aan de Universiteit van
  Harvard. Dit betekende dat we als coördinatoren van BHM en levenspartners
  België zouden verlaten.
featuredpost: true
featuredimage: /img/cafécongo-33.jpg
author: Black History Month
tags:
  - 2021 aminata harvard 2022 anniversary
---
![Coördinatoren van Black History Month Belgium zijn verhuisd naar Boston](/img/cafécongo-33.jpg "Coördinatoren van Black History Month Belgium zijn verhuisd naar Boston")

In onze vierde BHM-editie hebben we velen doen nadenken over institutionele, persoonlijke en familiearchieven. We zien de impact in de aantallen jongeren die in gesprek met ons te kennen hebben gegeven dat ze steeds bewuster zijn beginnen omgaan met fysieke en immateriële archiefstukken. Anderen zetten zich meer in op orale verhalen. Als BHM hebben we nog grootse plannen m.b.t. archiefwerken, waar we hopelijk snel genoeg mee naar buiten kunnen treden.

In de maanden voor ons vertrek hebben we in alle sereniteit samen met de rest van team BHM gewerkt aan de nodige stappen om onze fysieke afwezigheid op te vangen. De algemene digitalisering vanwege Covid bood ons de kansen om aanwezig te zijn bij de nodige meetings en collega’s kregen een impuls om nog iets meer verantwoordelijkheden te dragen. Ons fysieke vertrek heeft dus extra ruimte gemaakt voor de verdere ontwikkeling van teamleden, iets waar we enorm fan van zijn.

Met ons gaat het goed in Boston. De nieuwe omgeving en mensen heeft onze ogen verder geopend op een positieve manier. We zijn hier met open en solidaire armen verwelkomend in een gemeenschap van mensen die ons steeds aangenaam verrast met haar genereuze houding. Onze perspectieven worden omarmd en uitgedaagd. We grijpen dagelijks de kans om bij te leren. Boston heeft ons al geleerd om als community organizers zeker onze lat hoger te leggen en onder meer van partners te mogen verwachten dat ze samen met ons op langere termijn en grotere schaal nadenken.

Iedereen die ons goed kent weet dat we als vrijwilligers dagelijks bezig zijn met BHM in al haar facetten, we hebben dit de afgelopen vijf jaar gedaan naast onze studies, werk en persoonlijk leven, en soms zelfs ten koste van. Ondanks de enorme uitdaging om samen met de rest van team BHM de vijfde editie te organiseren te midden van een globale pandemie dat zoveel ongelijkheden ontbloot, lijkt het ons te lukken om alsnog een van de meest diverse BHM’s in elkaar te steken.

We weten dat vele van jullie met de vraag zitten wat nu met ons engagement in zake BHM?

Toen we in 2017 de eerste editie van BHM aan het uitdenken waren was het ons duidelijk dat we het ooit gaan doorgeven aan de volgende generatie, dat is nog niet het geval. De komende edities zullen we onze rollen als coördinatoren blijven uitoefenen en met de steun, hulp van partners en sympathisanten zullen we de nodige fondsen vinden om de eerste medewerkers aan te stellen die met ons bezig zullen zijn met de dagelijkse werking en om de toekomst van Black History Month Belgium te bewaken.

Dit is dan ook de reden waarom we na de 5de editie van BHM terug de koppen bij elkaar zullen steken om de komende vijf-, vijftien, … jaar van Black History Month Belgium te tekenen.

Het is niet alleen onze morele plicht om optimistisch te zijn, het ligt in onze kern als mensen, enorm begaan met de staat en toekomst van zwarte mensen in België om in de kracht van onze gemeenschappen te geloven. Want wat wij met een kleine groep van vrijwilligers in vijf jaar hebben opgezet getuigt van de veerkracht, ingenuïteit en liefde voor gemeenschap, waar er meer dan voldoende van is.

Op naar 2022. Op naar de vijfde editie van Black History Month in België.
